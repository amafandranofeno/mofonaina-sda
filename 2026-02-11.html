<h2>Eo ambany fanevan'iza?</h2>

<p><i>Tsy misy olona mahay manompo tompo roa; fa ny anankiray ho halany, ary ny anankiray ho tiany; na ny anankiray hombany, ary ny anankiray hohamavoiny. Tsy mahay manompo an'Andriamanitra sy Mamôna hianareo.</i><br>
<span style="color:blue";>Mat. 6:24</span></p>

 <p>Hijoro eo ambanin'ny iray amin'ireo faneva roa ireo ny olona tsirairay eto amin'izao tontolo izao — ireo olom-boafidy sy mahatoky ho eo ambanin'ny faneva voatentin-dran'Imanoela mpanjaka, ary ny sisa rehetra kosa ho eo ambany fanevan'i Satana. (...)</p>
<p>Tsy misy marimaritra iraisana azo atao amin'ny herin'ny maizina. Tsy maintsy mifidy izay hiandanjany ny tsirairay. Raha toa tsy manohitra ny fakam-panahy izao isika, dia hitombo izay hanagejana mafy dia mafy antsika sy ny herintsika, sy hanindronana ny fontsika. Izay rehetra mijoro eo ambany faneva voatentin-dran'Andriamanitra no hianatra dia hanoa an'i Satana ho fahavalony, ka hanohitra azy amin'ny herin'Andriamanitra, toy ny fanoherana ny fahavalo mahafaty. Handray ny fiarovan-dohan'ny famonjena sy ny sabatry ny Fanahy izay ireo, dia ny Tenin'Andriamanitra. Ary ahoana no hataon'izy ireo mba tsy ho resy? "Mivavaha mandrakariva ao amin'ny Fanahy amin'ny fivavahana rehetra sy ny fangatahana, ka miambena amin'izany amin'ny faharetana sy ny fangatahana rehetra (...)" — Efes. 6:18.</p>
<p>Tokony hahay hamantatra ny loza isika. Tokony ho hitantsika ny faharatsian'ny fahotana, ka horoahintsika tsy ho ao amin'ny fanahintsika. Izay mpankatò ny Teny no mahafantatra fa misy hery ao amin'i Jesosy, izay manjary heriny koa amin'ny alalan'ny finoana. (...) Voatohitry ireo amim-pahombiazana ny fitaka ilay menarana tsirairay. (...) Zava-dehibe tokoa ny fikatsahana ny mandrakizay ka tokony ho ambonin'ny asa hafa rehetra. Ny fanontaniana lehibe tokony hapetraka dia ny hoe: "Inona no tokony hataoko mba hovonjena aho?"</p>
<p>Iriko ny hankasitrahan'ny rehetra ny asa mahatalanjona izay nataon'Andriamanitra ho an'ny olombelona. (...) I Kristy no fanatitra feno sy ampy ho famonjena. Ny hamonjena izay rehetra manatona an'Andriamanitra amin'ny alalany.</p>
<p>Hitan'Andriamanitra eo amin'ireo zanany rehetra ny endrik'Ilay Zanany lahitokana. Amin'ny fitiavana lehibe tsy hay lazaina no ijereny azy ireo. Ny sandrim-pitiavany no amihinany azy. Mifaly amin'ny vahoakany Andriamanitra. <span style="color:blue";>— L, 30a, 1892.</span></p>